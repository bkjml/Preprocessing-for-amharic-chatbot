የከፍተኛ ትምህርትና ስልጠና የምርምር ተቋማት የኢንዱስትሪ ትስስር ፣ የቴክኖሎጂ ሽግግር እና አእምሮዓዊ ንብረት አስተዳደር ስልጠና ተሰጠ
========================================================
የሳይንስና ከፍተኛ ትምህርት ሚኒስቴር ከሀዋሳ ዩኒቨርሲቲ ፣ ከኢኖቨሽንና ቴክኖሎጂ ሚኒስቴርና አጋር መንግስታዊ ያልሆኑ ድርጅቶች ጋር በመተባበር የከፍተኛ ትምህርትና ስልጠና የምርምር ተቋማት የኢንዱስትሪ ትስስር ፣ የቴክኖሎጂ ሽግግር እና አእምሮዓዊ ንብረት አስተዳደር ቁልፍ ርዕሶች ዙሪያ ከተለያዩ ዩኒቨርሲቲዎች፣ ፖሊ ቴክኒክ ኮሌጆች፣ ሳይንስና ቴክኖሎጂ ቢሮዎች እና ኢንዱስትሪዎች ለተውጣጡ ባለድርሻ አካላት በሀዋሳ ዩኒቨርሲቲ አፍሪካ ህብረት አዳራሽ ስልጠና ሰጥቷል::

ፕ/ር አፈወርቅ ካሱ የሳይንስና ከፍተኛ ትምህርት ሚኒስቴር ሚንስትር ዴኤታ በበየነ መረብ ባስተላለፉት መልዕክት “ሀገራችን ከኢኮኖሚው አንጻር ያስቀመጠችውን መካከለኛ ገቢ ያላት ሀገር የመመስረት ራዕይ እውን ለማድረግ እና እየተመዘገበ ያለውን ዕድገት ቀጣይነት ለማረጋገጥ፣ የተሟላና የተሳካ ለማድረግ የቴክኖሎጂ አቅምን መገንባት ወሳኝ ነው” ብለዋል:: 

ፕ/ር አፈወርቅ አክለውም ዩኒቨርሲቲዎች እና የቴክኒክና ሙያ ተቋማትም ለልማት የሚያስፈልጉንን ውጤታማ ቴክኖሎጂዎችን የማመንጨት፣ የመለየት፣ የማፈላለግ፣ የመምረጥ፣ የመጠቀም፣ የማላመድ እና ከኢንዱስትሪዎች ጋር የማስተሳሰር አቅማቸውን ማጎልበት እንዲሁም በቅርበት ተናበው መስራት ይኖርባቸዋል ብለዋል::
ዶ/ር አያኖ በራሶ የሀዋሳ ዩኒቨርሲቲ ፕሬዝዳንት በእንኳን ደህና መጣችሁ ንግግራቸው እንደገለጹት ዩኒቨርሲቲዎች እና የቴክኒክና ሙያ ተቋማት የእውቀትና የቴክኖሎጂ ምንጭ በመሆን የዩኒቨርሲቲ ምሩቃን በንድፈ ሀሳብና በተግባር እውቀት የተገነቡ፣ በገበያ ተፈላጊነት ያላቸው፣ በአለም አቀፍ ደረጃ ተወዳዳሪ የሆኑ እና ስራ ፈጣሪዎች እንዲሆኑ ዩኒቨርሲቲዎች ከኢንዱስትሪዎች ጋር በጥብቅ ቁርኝት መስራት ሲችሉ እና የዩኒቨርሲቲዎች ስርዓተ ትምህርት ቀረጻም የኢንዱስትሪውን ፍላጎት መሰረት ያደረገ መሆን አለበት ብለዋል:: 

ትናንት መስከረም 14 በተጀመረዉ በዚህ ፕሮግራም የከፍተኛ ትምህርት ስልጠና ተቋማት የኢንዱስትሪ ትስስር እና የቴክኖሎጂ ሽግግር መመሪያ እና ረቂቅ ፖሊሲ ሰነዶች በዶ/ር ሰለሞን ቢኖር፣ የሳይንስና ምርምር ጉዳዮች ዳይሬክተር ጀነራል እና በአቶ ተሾመ ዳኒኤል፣ የተቋማት ትስስር እና የቴክኖሎጂ ሽግግር ዳይሬክተር ቀርበዋል፡፡ 
በቴክኖሎጂና ኢኖቨሽን እና  አእምሮአዊ ንብረት አስተዳደር ጽንሰ ሀሳቦች ላይ የኢፌዴሪ ቴክኖሎጂና ኢኖቨሽን ኢንስቲትዩት ምክትል ዋና ዳይሬክተር አቶ ተሾመ ሳህለወርቅ እና ከአእምሮአዊ ንብረት አስተዳደር ጽ/ቤት ቀርበዉ ዉይይት ተካሂዶባቸዋል፡፡

በፕሮግራሙ ማጠቃለያ የሀዋሳ ዩኒቨርስቲ የሳይንስና ቴክኖሎጂ ፓርክ እና የቴክኖሎጂ ፈጠራ ስራዎች ጉብኚት የተካሄደ ሲሆን ጉብኚቱን  የሲዳማ ክልል የሳይንስና ቴክኖሎጂ ቢሮ ሀላፊ አቶ አሻግሬ ጀምበሩ ከፍተዋል፡፡

የሳይንስና ከፍተኛ ትምህርት ሚኒስቴር ‹‹የነጩ ፖስታ ጎርፍ ወደ ነጩ ቤተመንግስት›› ህዝባዊ ንቅናቄ በይፋ ተጀመረ
ከመስከረም 13-14/2014 ሲካሄድ የነበረዉ የኢትዮጵያ ትምህርት ጥራት ማዕቀፍና የከፍተኛ ትምህርት እና ስልጠና የዕዉቅና አሰጣጥ ስትራቴጂ ረቂቅ ሰነዶች ግምገማ ተጠናቋል
======================================================
(መስከረም 15/2014) ዶ/ር ሳሙኤል ኡርቃቶ የሳይንስና ከፍተኛ ትምህርት ሚኒስትር 
 "የነጩ ፖስታ ጎርፍ ወደ ነጩ ቤተ-መንግስት" ዘመቻ  በሐሰት ፕሮፓጋንዳ ላይ ተመስርተው በኢትዮጵያ ላይ ኢ-ፍትሃዊ አመለካከት ለያዙ አሜሪካን ጨምሮ ላሉ ለሌሎች አገራት ምላሽ የሚሰጥ እና በኢትዮጵያ ላይ እየተደረገ ያለዉን ተገቢ ያልሆነ ጫና ለማስቀረት እውነታውን ለማስረዳት ዕድል የሚፈጥር ነዉ ብለዋል።
ዘመቻው በሚኒስቴር መስሪያ ቤቱ ሰራተኞች፣ በሁሉም ተጠሪ ተቋማት እና በከፍተኛ ትምህርት ተቋማት እንደሚካሄድና ከ7 መቶ ሺ በላይ ዜጎች እንደሚሳተፉበት ገልጸዋል ሚኒስትሩ፡፡
የከፍተኛ ትምህርት ተቋማት ለመከላከያ ሠራዊቱ በተግባር እያሳዩት ያለውን ድጋፍና አጋርነት በ"የነጩ ፖስታ ጎርፍ ወደ ነጩ ቤተ-መንግስት" ላይም በመሳተፍ ታሪክ እንዲያኖሩም ጥሪ አቅርበዋል።
የሳይንስና ከፍተኛ ትምህርት ሚኒስቴር  የተጠሪ ተቋማት ዳይሬክተሮች፣የመንግስት ዩኒቨርስቲ ፕሬዝዳንቶች እና የህዝብ ግንኙነት ዳይሬክተሮች፣የአገር አቀፍ ተማሪዎች ህብረት እና የየዩኒቨርስቲዎች ተማሪ ፕሬዝዳንቶች፣እንዲሁም ጥሪ የተደረገላቸው እንግዶች‹‹የነጩ ፖስታ ጎርፍ ወደ ነጩ ቤተመንግስት››   ማስጀመሪያ ፕሮግራም ተሳትፈዋል፡፡
ጎን ለጎን ከመስከረም 13-14/2014 ሲካሄድ የነበረዉ የኢትዮጵያ ትምህርት ጥራት ማዕቀፍና የከፍተኛ ትምህርት እና ስልጠና የዕዉቅና አሰጣጥ ስትራቴጂ ረቂቅ ሰነዶች ግምገማ ተጠናቋል፡፡
የሳይንስና ከፍተኛ ትምህርት ሚኒስትር ዶ/ር ሳሙኤል ኡርቃቶ በፕሮግራሙ ማጠቃለያ እንደገለጹት በኢትዮጵያ ከፍተኛ ትምህርትና ሥልጠና የአክሬዲተሸን ስትራቴጂ ረቂቅ ሰነዶች ላይ  ለሁለተኛ ጊዜ የተካሄደዉ የአገርዓቀፍ ምክክር ጉባዔ ፣ ሰነዶቹ በቂ የዝግጅት ሂደት ያለፉና በጥራት መዘጋጀታቸውን ማመላከቱን ገልጸዋል። 
በቀጣይም፣ በተለያዩ እርከን ላሉ የተቋማት አመራሮች በቂ ግንዛቤ ለመፍጠር የአቅም ግንባታ ሥልጠና በመሥጠት፣ ወደትግበራ እንደሚገባ እና ሁሉም የግልና የመንግሥት የከፍተኛ ትምህርትና የቴክኒክና ሙያ ትምህርትና ስልጠና ተቋማት፣ ፕሮግራሞቻቸው በአገር ዓቀፍ ብቃት ማዕቀፍ መሠረት፣ ዝቅተኛውን መስፈርት ሊያሟሉ እንደሚገባ እና  ለዚህም በቀጣይ ዝቅተኛውን የጥራት ደረጃ ስለማሟላት፣ በገለልተኛ አካል ተመዝኖ/ተጣርቶ ዕውቅና እንደሚሰጥ አክለዋል ሚኒስትሩ፡፡
በአፍሪካ ልህቀት አካዳሚ ከመስከረም 13-14/2014 ሲካሄድ የነበረዉ ፕሮግራምም በትናንትናዉ ዕለት ማምሻዉን ተጠናቋል፡፡

ምርምሮች  የምርምር የስነ ምግባር  የተከተሉ እንዲሆኑ ለማስቻል እየተሰራ ነው
========================
(መስከረም 13/2014ዓ.ም) የሳይንስና ከፍተኛ ትምህርት ሚኒስቴር ከሐሮማያ ዪኒቨርስቲና ከአውሮፓና ታዳጊ ሃገራት የክሊኒካል ሙከራዎች ትብብር (EDCTP) ጋር በመተባበር የምርምር ስነምግባር የአቅም ማጎልበቻ ስልጠና በሐረማያ ዩኒቨርስቲ እየሰጠ ይገኛል፡፡

ፕ/ር አፈወርቅ ካሱ የሳይንስና ከፍተኛ ትምህርት ሚኒስቴር ዴኤታ በበየነመረብ ባደረጉት መክፈቻ እንደተናገሩት ሚኒስትር መስሪያ ቤቱ ለምርምር ልዩ ትኩረት በመስጠት ፖሊሲና ስትራቴጂዎች አዘጋጅቶ እየሰራ ሲሆን እነዚህ ፖሊሲዎችና ስትራቴጅዎች ተጠቅመው የሃገራችንን የትምህርትና ስልጠና ምርምር ተቋማት ምርምሮች እያካሄዱ ይገኛሉ ብለዋል፡፡  

ይህ በምርምር ስነምግባር ዙሪያ የሚሰጠዉ የአቅም ማጎልበቻ ስልጠና ዋና አላማ በሃገራችን ያሉንን የምርምር ስራዎች ያሉ እድሎችን ለማጠናከር እንዲሁም ተግዳሮቶች ተብለዉ የተለዩትን የተመራማሪ እጥረት ለማሳደግ፣ ወጣት ተመራመሪዎችን ለማበረታታት፣ የምርምር አስተዳደር ችግሮችን ለመፍታት፣ ትብብርና ትስስርን በተቋማትና  ምርምር ማእከላት ለመፍጠር፣ ዘላቂነት፣ ጥራትና አግባብነት፣ የመሰረተ ልማትና በጀት ችግር ለመሻገር እንዲሁም የተሰሩ ምርምሮችን በአግብቡ እንዲሰራጩ ለማድረግ ነው  ብለዋል፡፡

 የሳይንስና ከፍተኛ ትምህርት ሚኒስቴር የሳይንስና ምርምር ጉዳዮች ዳይሬክተር ጀኔራል ዶ/ር ሰለሞን ቢኖር በበኩላቸዉ የምንሰራቸዉ ምርምሮች ስራዎች የምርምር ስነምግባርን መርህ የተከተሉ እና የምናሳትማቸው ጆርናሎች በትክክለኛ ዌብ ሳይት መሆኑን ማረጋገጥ አለብን ብለዋል፡፡

ዶ/ር ሰለሞን አክለውም በሀገራችን በርካታ የምርምር ስነ ምግባር ችግሮች መኖራቸውን ገልጸው  ይህም ከግለሰብ ጀምሮ ዩኒቨርስቲውን ፣ ፈንድ አድራጊውን  ፣  ሃብትን፣ ጊዜና ገንዘብ በማባከን ሃገር  ላይ ከፍተኛ ተጽዕኖ ያሳድራል ብለዋል፡፡
 ይህንን ለመከላከል ሚኒስቴር መስሪያ ቤቱ ጥራቱን የጠበቀ የምርምር ስራዎችና ጆርናሎች እንዲሰሩ የተለያዩ ህጎችና ሪፎርሞች  አውጥቶ እየተሰራ መሆኑን ጠቁመዋል፡፡  

ስልጠናዉ በሃገር ደረጃ ለ5ኛ ግዜ በሓሮማያ ዩኒቨርስቲ ለመጀመሪያ ግዜ እየተሰጠ መሆኑን የገለጹት የሳይንስና ከፍተኛ ትምህርት ሚኒስቴር የምርምር ስነምግባር ዳይሬክተር ዶ/ር ዳኒኤል ታደሰ ናቸው።

በስልጠናው የሳይንስና ከፍተኛ ትምህርት ሚኒስቴር ጀኔራል ዳይሬክተሮች፣ ዳይሬክተሮችና ባለሙያዎች፣ የሃሮማያ ክላስተር የሚገኙ የመንግስት ዪኒቨርስቲዎች (ድሬዳዋ ፣ ሐሮማያ ፣ ቀ/ዳሃር ሰመራ ፣ ኦዳ ቡልቱም ዩኒቨርሰቲዎች)፣ ከግል ዩኒቨርስቲዎች ዩኒቲ፣ አድማስ፣ ሃራምቤና ሪፍት ቫሊ ዩንቨርስቲዎች፣ የሃረሪ፣የድሬዳዋ ፣ የአፋር እና የሶማሊ የግብርና፣ አርብቶ አደርና ከፊል አርብቶ አደር የምርምር ማእከሎች፣ ጤና ቢሮ፣ ሳይንስና ቴክኖሎጂ ቢሮ ተመራማሪዎችና ባለሙያዎች እየተሳተፉ ይገኛል፡፡

የምርምር ስራዎች ችግር ፈቺ ፣ ከማህበረሰቡ የልማት ፍላጎትና ከሃገራችን የትኩረት አቅጣጫ ጋር የተጣጣሙ መሆን እንዳለባቸው ተገለጸ
 ******************************************************************************************-
(መስከረም 6/2014ዓ.ም) የሳይንስና ከፍተኛ ትምህርት ሚኒስቴር ከጅማ ዩኒቨርስቲ ጋር በመተባበር ከመስከረም 6-7/2014ዓ.ም የምርምር ስትራቴጂ እና የትኩረት መስክ ረቂቅ ሰነድ ላይ ምሁራንና ባለ ድርሻ አካላት በጅማ ዩኒቨርስቲ የትሮፒካልና ተላላፊ በሽታዎች ምርምር ማእከል ውይይት እያካሄደ ይገኛል፡፡
የሳይንስና ከፍተኛ ትምህርት ሚኒስትር ዴኤታ ፕ/ር አፈወርቅ ካሱ እንደገለፁት በኢትዮጵያ የምርምር ታሪክ የእድሜዉን ያህል ዉጤት ያላስመዘገበ በመሆኑ ሃገራዊ የምርምር ስትራቴጂ በአዲስ እይታ ሊቃኝና የምርምር የትኩረት መስኮችን በልዩ ትኩረት ሊቀረጹ እንዲሁም በተለያየ ተቋማት ተወስደዉ በቅንጅት ሊሰሩ ይገባል ብለዋል፡፡
በሳይንስና ከፍተኛ ትምህር ሚኒስቴር ለወራት የሃገራችን ምሁራን ከበርካታ ተቋማት ተመርጠው  አንድ ላይ ሃሳባአቸዉን አደራጅተዉ ሰነድ እንዲያዘጋጁና በሰነዱ ዉስጥ በተመላከቱ ተግባራት  ስለ ምርምር ፣ ስለስትራቴጂ እና በተለያዩ የትኩረት መስኮች ላይ እንዲወያዩ እንዲከራከሩ በማድረግ ጅምር ስራዎች መሰራታቸዉን ገልጸዉ እነዚህ ጅምር ስራዎች በዉስጣቸዉ ብዙ ሃሳቦችንና ስልቶችን የያዙ መሆናቸዉን ፕሮፈሰሩ አብራርተዋል፡፡ 
“እነዚህ ሃሳቦችና ስልቶች ወደ ስርዓት ተቀይረዉ  ተቋማዊ ተደርገዉ፣ ሰፊ የሰዉ ሃይል ተፈጥሮላቸዉ፣ በቅንጂት ተሰርተዉ ዉጤት እንዲያመጡ ይፈለጋልበኢትዮጵያ በግብርና፣ በእንስሳት ሳይንስ ፣ በአካባቢ ጥበቃ፣ በጤናና በሌሎችም ረጅም አመት ያስቆጠሩ የምርምር ማእከሎች አሉ እነዚህም የኢትዮጵያን አስተዋጽኦ  ለአለም ያሳዩ ናቸዉ ” ብለዋል ፕሮፌሰሩ ፡፡
ነገር ግን ከኢትዮጵያ ልማትና እድገት አንጻር ሲታይ በሚፈለገዉ ልክ አይደለም ስለዚህ በዚህ ዘመን ያለን  ኢትዮጵያዊን የስራ ሃላፊዎች፣ ምሁራን ይህ ሊያሳስበን ይገባል ሁሉም ተሳታፊዎችና ምርምር የሚመለካታችሁ ሁሉ በቅንጅት አብሮ መጓዝና መስራት ያስፈልጋል ብለዋል፡፡
የሳይንስና ከፍተኛ ትምህርት ሚኒስትር ዴኤታ ዶ/ር ሙሉ ነጋ  በበኩላቸዉ በአስተላለፋት ቁልፍ መልእክት በከፍተኛ ደረጃ የተማረ የሰው ሃይል እና  እዉቀት ማመንጨትና ማሻሻል ለእድገት ወሳኝ መሆኑን ጠቅሰዉ  ከፍተኛ ትምህርት ተቋማት በተለይ  የሰዉ ሃይል በማፍራት እዉቀት በማመንጨትና በማሰራጨት ትልቅ ሚና አላቸው ብለዋል፡፡
ጎን ለጎንም በትምህርትና ስልጠና፣ ምርምር እና ኢኖቬሽን ሚዛናቸዉን በጠበቀ መልኩ መሰራት አለባቸዉ ብለዋል ሚኒስትር ዴኤታዉ፡፡ 
በውይይቱ የሚሰሩ የምርምር ስራዎች ችግር ፈቺ ፣ ወጪ ቆጣቢ፣ ከማህበረሰቡ የልማት ፍላጎትና ከሃገራችን የትኩረት አቅጣጫ ጋር የተጣጣሙ መሆን እንዳለበት ተገልጿል ፡፡
በተለይም በቀጣይ 10 አመታት ግብርና፡ ማንፋክቸሪንግ፡ ማእድን፡ ቱሪዝም፡ ዲጅታል ቴክኖሎጂ፡ ትምህርት፡ ጤና እና አስተዳደር፣ ደህንነትና ቀጠናዊ ትስስር በአገር ደረጃ የተለያዩ የትኩረት መስኮች ሲሆኑ በእነዚህ የትኩረት መስኮች ላይ የመነሻ ፁሁፍ ቀርበው ውይይት ተካሂዷል፡፡ 
የወርክ ሾፑ አላማ በኢትዮጵያ የምርምር ስትራቴጂ እና የምርምር ትኩረት መስክ ረቂቅ ሰነድ በምሁራንና በባለድርሻ አካላት ማስተቸትና ግብአት ማሰባሰብ፣ ሃብትና እዉቀትን በማቀናጀት ጥራታቸዉ የተጠበቀና ችግር ፈቺ ምርምሮች እንዲካሄዱና የማህበረሰቡን ኑሮ የሚለዉጡ እንዲሆኑ ማድረግ፣ የሚሰሩ ምርምሮች የሃገሪቱን የልማት አቅጣጫ ትኩረት ያደረገ እንዲሆኑ ማድረግ እና  በዉይይቱ የተገኙ ግብአቶችን በማካተት ሰነዱን አጠናክሮ ወደ ስራ ማስገባት ነው ተብሏል፡፡
በወርሾፑ የሳይንስና ከፍተኛ ትምህርት ሚኒስቴር ሚኒስትር ዴኤታዎች፣ የዩኒቨርስቲ ፕሬዝዳንትና የምርምር ምክትል ፕሬዝዳንቶች  እንዲሁም በትኩረት መስክ ከተለዩ የምርምር ተቋማት ምሁራን እየተሳተፉ ይገኛል፡፡
በዛሬዉ ዉሎ ከዉይይቱ በተጨማሪ የጅማ ዩኒቨርስቲ የትሮፒካልና ተላላፊ በሽታዎች ምርምር ማእከል እና አውደ-ርእይ የተጎበኘ ሲሆን ፕሮግራሙ ቀሪ ጉዳዮችን በመዳሰስ እና ቀጣይ የስራ አቅጣጫ በመስቀመጥ በነጌዉ እለት ይጠናቀቃል፡፡

የሳይንስና ከፍተኛ ትምህርት ሚኒስቴር የስራ ሀላፊዎች የአመራር አቅም ግንባታ ስልጠና በአርባንጭ ዩኒቨርስቲ እየተሰጠ ይገኛል ፡፡

=====================================

(ጳጉሜ 2/2013 ዓም) የሳይንስና ከፍተኛ ትምህርት ሚኒስቴር ዳይሬክተር ጀኔራሎች፣ዳይሬክተሮች እና ቡድን መሪዎች  የአመራር አቅም ግንባታ ስልጠና በሳይንስና ከፍተኛ ትምህርት ሚኒስቴር  ከአርባምንጭ ዩኒቨርስቲ ጋር በመተባበር  በአርባምንጭ እየሰጠ ይገኛል ፡፡
በስልጠናዉ መጀመሪያ ተሳታፊዎች በዛሬዉ ዕለት የተከበረዉን  “የአገልጋይነት ክብር ቀን” ለማሰብ  በጋራ ከመቀመጫቸዉ በመነሳት ለአገልጋይነት ያላቸዉን ክብር ገልጸዋል፡፡
በፕሮግራሙ የእንኳን ደህና መጣችሁ መልዕክት ያስተላለፉት የአርባምንጭ ዩኒቨርስቲ ፕሬዝዳንት ዶ/ር ዳምጠዉ ዳርዛ አርባምንጭ ዩኒቨርስቲ የኮቪድ 19 ተፅዕኖ ጭምር ተቋቁሞ በመማር ማስተማር እና ማህበረሰብ አገልግሎት ያሳካቸዉን ዋና ዋና ተግባራት የገለጹ ሲሆን የ2013 ዓም አረንጓዴ አሻራ መርሃግብር የማጠቃለያ ስነስርዓትም በነገዉ ዕለት እንደሚከናወን ጠቁመዋል፡፡
የሳይንስና ከፍተኛ ትምህርት ሚኒስቴር የመሰረተ-ልማት ጉዳዮች ዳይሬክተር ጀነራል ዶ/ር ሰለሞን አብርሃ ስልጠናዉ በዋናነት ሳይንስና ከፍተኛ ትምህርት ሚኒስቴር የከፍተኛ ትምህርት ተቋማት የሚመራ በመሆኑ የሰራ ሀላፊዎች በእቅድ እና ተያያዥ ጉዳዮች ፣ ከአገልግሎት አሰጣጥ፣ግዢ እና ፋይናንስ አንጻር የሚያጋጥሟቸዉን ማነቆዎችን ለመፍታት የሚያግዝ ነዉ ብለዋል፡፡
በአገልግሎት አሰጣጥ ላይ ስልጠና የሰጡት የሳይንስና  ከፍተኛ ትምህርት ሚኒስቴር ከፍተኛ  አማካሪ ዶ/ር ወርቁ ነጋሽ “መሪ በየትኛዉም ደረጃ እና ወንበር ቢቀመጥ ግቡ አገልጋይነት በመሆኑ  ለተገልጋያችን ተገቢዉን ክብር ልንሰጥ ይገባል፤በአገር አቀፍ ደረጃ በአዲስ አመት ዋዜማ ቀን ሰይሞ አገልጋይነትን ማሰብም ለበለጠ ስራ እና ሀላፊነት እንድንነሳሳ የሚያደርግ ነዉ” ብለዋል፡፡
በአገልግሎት አሰጣጥ ፣በእቅድ ክትትል፣ግብረመልስ እና ሪፖርት በከፍተኛ ትምህርት፤ የፋይናንስ፣ግዢ እና የሰዉ ሀብት አስተዳደር በከፍተኛ ትምህርት እና የከፍተኛ ትምህርት ዘርፍ ዉጤት አመላካቾች ስልጠና በዶ/ር ወርቁ ነጋሽ ፣በዶ/ር አባተ ጌታሁን እና አቶ ስንታዬሁ ደምሴ በተከታታይ ቀርበዉ ዉይይት ተደርጎባቸዋል፡፡
ለሁለት ቀናት የሚቆየዉ ስልጠና በነገዉ ዕለት በአርባምንጨር ዩኒቨርስቲ የአረንጓዴ አሻራ የማጠቃለያ ጭግኝ በመትከል እና ቀሪ ርዕሶችን በመዳሰስ ይጠናቀቃል ተብሎ ይጠበቃል፡፡